<!DOCTYPE html>
<html lang="az">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Stoicism <01></title>
  </head>
  <body>
    <p>
      Bu qeydləri özüm üçün 24 Sentyabr 2024-cü ildə yazmağa başlamağa qərar
      verdim. Uzun müddətdir bu haqda düşünürdüm, sadəcə fikirlərimi toplamaq
      üçün bir an tapmağa ehtiyacım var idi. Ümid edirəm ki, min illərdir böyük
      yazıçılar və düşünürlər tərəfindən sınanmış bu metod – düşüncələri yazıya
      çevirmək – mənə özümü inkişaf etdirməyə, daha yaxşı və fəzilətli bir insan
      olmağa kömək edəcək. İlk növbədə, həyatımda baş verənləri mühakimə və
      analiz etmə bacarığını mənə qazandıran ailəmə və ətrafımdakı bəzi gözəl
      insanlara təşəkkür etmək, həmçinin, məndən yüzlərlə və minlərlə il əvvəl
      yaşamış və indi də yaşayan əsərlərini oxuduğum bütün yazarlara
      minnətdarlığımı bildirirəm.
    </p>

    <p>
      Bu və bundan sonra yazacağım bütün yazılar, inandığım və izlədiyim ideya
      və prinsipləri özümə bir daha xatırlatmaq, yaşadığım müddətcə doğru yolu
      tapmaq və tapdığım yoldan sapmamaq və, fikirlərimi özüm üçün daha aydın
      bir şəkildə ifadə etmək üçün yazıram.
    </p>

    <p>
      Bugünkü düşüncəm, insan xarakterinin və düşüncələrinin ətrafındakı
      insanlardan və hadisələrdən necə təsirləndiyini və formalaşdığını
      anlamaqdır. Həmçinin bizə istəmədən aşılanan yanlış xarakter və
      düşüncələrdən necə uzaqlaşa biləcəyimizi analiz edirəm.
    </p>

    <p>
      Hər birimiz dünyaya yeni gələndə yaşayacağımız ətrafı və ilkin kimliyimizi
      müəyyən edə bilmirik. Yeni doğulan insanın beyni yoğrulmamış gil kimidir
      və əgər o, bacarıqlı və düzgün dulusçunun əlinə düşməzsə, yararsız və
      hətta təhlükəli bir alətə çevrilə bilər. Təəssüf ki, bəzən müəyyən bir
      yaşa qədər öz "dulusçumuzu" seçmək şansımız olmur. Lakin insan qərar
      verməyə başladığı andan etibarən, nə qədər çətin olsa da, özünü yenidən
      formalaşdırmağı bacarmalıdır.
    </p>

    <p>
      Bunun üçün ilk addım, hərəkətlərimizi və davranışlarımızı analiz etmək və
      gündəlik istifadə etdiyimiz sözləri belə öz süzgəcimizdən keçirməkdir. Çox
      vaxt etdiyimiz bəzi hərəkətlər və istifadə etdiyimiz sözlər şüuraltımızdan
      gəlib vərdiş kimi ortaya çıxır. İlk etməli olduğumuz şey bizi biz edən
      vərdişlərə nəzarət etmək və yaxşı ilə pis vərdişləri ayırd etməyi
      öyrənməkdir. Bu, yaşadığımız mühitdən bizə istəmədən yüklənən vərdişlərdən
      və düşüncələrdən qurtulmağa kömək edəcək.
    </p>

    <p>
      Ətrafımızda bizi təsir edən ən güclü amillərdən biri də başqalarının bizi
      mühakimə etməsidir və bu, yaxınlarımız tərəfindən edildikdə daha da
      təsirli olur. Burada əsas məqam, ətrafınızdakı insanları olduğu kimi qəbul
      etmək və onların düşüncələrini dəyişdirməyə çalışmamaqdır. Hər kəsin öz
      düşüncə və həyat tərzi var və heç kimi öz fikirlərimizi qəbul etməyə
      məcbur etməməliyik. Fəzilətli insan, başqalarına öz davranışları və
      düşüncə tərzi ilə nümunə olmalıdır; qoy insanlar sənin hərəkətlərinə və
      işlərinə baxaraq doğru yolu özləri tapsınlar. Bu, başqalarına aşılanmaq
      istənən ideyalardan daha təsirli və səmimi bir təbliğat üsuludur. Özünü
      başqaları ilə müqayisə etməmək və yalnız müəyyən etdiyin yolda irəliləmək
      vacibdir. Bir gün insanlar sənin bu davranışlarını və hərəkətlərini
      dəyərləndirəcək, çünki bu, onların doğru yolu tapmasına və düzgün mühakimə
      qabiliyyəti qazanmasına kömək edəcək. Qoyduğun prinsiplərə və inanclara
      xəyanət etmə. Beləliklə, doğru ədalət və müdriklik daim səninlə olacaq.
    </p>
  </body>
</html>
