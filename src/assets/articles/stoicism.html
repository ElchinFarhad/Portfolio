<!DOCTYPE html>
<html lang="az">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Stoicism <01></title>
  </head>
  <body>
    <p>
      Bu qeydi özüm üçün 24 Sentyabr 2024-cü ildə yazmağa başlamağa qərar
      verdim. Bu yazıda əsas olaraq ətrafımızdakı insanların və onların
      davranışlarının dünyagörüşümüzü, seçimlərimizi və hətta gələcəyə olan
      baxışımızı necə dərindən formalaşdırdığını anlamağa çalışacağam.
      Həyatımızda yer alan insanlar, onların düşüncələri və dünyaya yanaşma
      tərzləri bir növ bizim də düşüncə tərzimizi və prinsiplərimizi
      formalaşdırır. Bu təsirlər, bəzən biz fərqinə belə varmadan içimizdə kök
      salır və zamanla bizim kim olduğumuzu müəyyən edir. Mənim üçün düşüncələri
      yazıya çevirmək, bu təsirləri analiz etmək və özümüzü inkişaf etdirərək
      daha fəzilətli bir insana çevrilmək üçün ən ideal yoldur.
    </p>

    <p>
      Yazmaq, təsir altında qaldığım düşüncələri aydınlaşdırmaq, onları yenidən
      gözdən keçirmək və ehtiyac olduqda mənasız və zərərli olanları süzgəcdən
      keçirmək üçün ideal bir yoldur. Ümumi olaraq bu qeydlər həm özümə
      inandığım ideya və prinsipləri bir daha xatırlatmaq, həm də başqalarının
      mənə təsirini dəqiq şəkildə qiymətləndirmək üçün bir vasitədir.
    </p>

    <p>
      İlk olaraq etməli olduğumuz şey, fərqində olmadan bizə aşılanan yanlış
      xarakter və düşüncələri necə analiz edib onlardan necə uzaqlaşa
      biləcəyimizi anlamaqdır. Əlbətdəki yanlış və doğru bir çox insana görə
      irrasiyonal anlayışdır. Həyatımızda olan müxtəlif davranış və hadisələri
      yanlış və doğru olaraq ayırmaq bizdən məntiqli analiz və mühakimə bacarığı
      tələb edir. Bunu necə ayırd etməyi isə bir başqa yazıda özüm üçün də daha
      aydın bir şəkildə izah etməyə çalışacağam.
    </p>

    <p>
      Hər birimiz dünyaya yeni gələndə yaşayacağımız ətrafı və ilkin kimliyimizi
      müəyyən edə bilmirik. Yeni doğulan insanın beyni yoğrulmamış gil kimidir
      və əgər o, bacarıqlı və düzgün dulusçunun əlinə düşməzsə, yararsız və
      hətta təhlükəli bir alətə çevrilə bilər. Təəssüf ki, bəzən müəyyən bir
      yaşa qədər öz "dulusçumuzu" seçmək şansımız olmur. Lakin insan qərar
      verməyə başladığı andan etibarən, nə qədər çətin olsa da, özünü yenidən
      formalaşdırmağı bacarmalıdır.
    </p>

    <p>
      Bunun üçün ilk addım, hərəkətlərimizi və davranışlarımızı analiz etmək və
      gündəlik istifadə etdiyimiz sözləri belə öz süzgəcimizdən keçirməkdir. Çox
      vaxt etdiyimiz bəzi hərəkətlər və istifadə etdiyimiz sözlər şüuraltımızdan
      gəlib vərdiş kimi ortaya çıxır. İlk etməli olduğumuz şey bizi biz edən
      vərdişlərə nəzarət etmək və yaxşı ilə pis vərdişləri ayırd etməyi
      öyrənməkdir. Bu, yaşadığımız mühitdən bizə istəmədən yüklənən vərdişlərdən
      və düşüncələrdən qurtulmağa kömək edəcək.
    </p>

    <p>
      Ətrafımızda bizi təsir edən ən güclü amillərdən biri də başqalarının bizi
      mühakimə etməsidir və bu, yaxınlarımız tərəfindən edildikdə daha da
      təsirli olur. Burada əsas məqam, ətrafınızdakı insanları olduğu kimi qəbul
      etmək və onların düşüncələrini dəyişdirməyə çalışmamaqdır. Hər kəsin öz
      düşüncə və həyat tərzi var və heç kimi öz fikirlərimizi qəbul etməyə
      məcbur etməməliyik. Fəzilətli insan, başqalarına öz davranışları və
      düşüncə tərzi ilə nümunə olmalıdır; qoy insanlar sənin hərəkətlərinə və
      işlərinə baxaraq doğru yolu özləri tapsınlar. Bu, başqalarına aşılanmaq
      istənən ideyalardan daha təsirli və səmimi bir təbliğat üsuludur. Özünü
      başqaları ilə müqayisə etməmək və yalnız müəyyən etdiyin yolda irəliləmək
      vacibdir. Bir gün insanlar sənin bu davranışlarını və hərəkətlərini
      dəyərləndirəcək, çünki bu, onların doğru yolu tapmasına və düzgün mühakimə
      qabiliyyəti qazanmasına kömək edəcək. Qoyduğun prinsiplərə və inanclara
      xəyanət etmə. Beləliklə, doğru ədalət və müdriklik daim səninlə olacaq.
    </p>
  </body>
</html>
