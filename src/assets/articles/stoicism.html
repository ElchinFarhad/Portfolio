<!DOCTYPE html>
<html lang="az">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Stoicism <01></title>
  </head>
  <body>
    <p>
      Bu qeydləri özüm üçün 24 Sentyabr 2024-cü ildə yazmağa başlamağa qərar
      verdim. Uzun müddətdir bu haqda düşünürdüm, sadəcə fikirlərimi toplamaq
      üçün bir an tapmağa ehtiyacım var idi. Bu yazimda əsas olaraq ətrafımızda
      olan insanlar və onların davranışlarının bəzən fərqində belə olmadan,
      dünyagörüşümüzü, seçimlərimizi və hətta gələcəyə olan baxışımızı dərindən
      formalaşdırdığının fərqinə varmırıq. Həyatımızda yer alan insanlar,
      onların düşüncələri və dünyaya yanaşma tərzləri, bir növ, bizim də düşüncə
      tərzimizi və prinsiplərimizi müəyyən edir. Beləliklə, özümü inkişaf
      etdirmək və daha fəzilətli biri olmaq üçün fikirlərimi yazıya çevirmək, bu
      təsirləri analiz etməyin və onlardan müstəqil düşüncə formalaşdırmağın
      yollarını öyrənməyin bir vasitəsi ola bilər. Bu qeydlər, həm özümə
      inandığım ideya və prinsipləri bir daha xatırlatmaq, həm də başqalarının
      mənə təsirini dəqiq şəkildə qiymətləndirə bilmək üçün bir yol göstərir.
    </p>

    <p>
      Yazmaq, təsir altında qaldığım düşüncələri aydınlaşdırmaq, onları yenidən
      gözdən keçirmək və ehtiyac olduqda mənasız və zərərli olanları süzgəcdən
      keçirmək üçün əvəzolunmaz bir vasitədir.
    </p>

    <p>
      Bugünkü düşüncəm, insan xarakterinin və düşüncələrinin ətrafındakı
      insanlardan və hadisələrdən necə təsirləndiyini və formalaşdığını
      anlamaqdır. Həmçinin bizə istəmədən aşılanan yanlış xarakter və
      düşüncələrdən necə uzaqlaşa biləcəyimizi analiz etməyə çalışacağam. Yanlış
      və doğrunu necə ayırd etməyi isə növbəti yazımda özüm üçün də daha aydın
      bir şəkildə izah etməyə çalışacağam.
    </p>

    <p>
      Hər birimiz dünyaya yeni gələndə yaşayacağımız ətrafı və ilkin kimliyimizi
      müəyyən edə bilmirik. Yeni doğulan insanın beyni yoğrulmamış gil kimidir
      və əgər o, bacarıqlı və düzgün dulusçunun əlinə düşməzsə, yararsız və
      hətta təhlükəli bir alətə çevrilə bilər. Təəssüf ki, bəzən müəyyən bir
      yaşa qədər öz "dulusçumuzu" seçmək şansımız olmur. Lakin insan qərar
      verməyə başladığı andan etibarən, nə qədər çətin olsa da, özünü yenidən
      formalaşdırmağı bacarmalıdır.
    </p>

    <p>
      Bunun üçün ilk addım, hərəkətlərimizi və davranışlarımızı analiz etmək və
      gündəlik istifadə etdiyimiz sözləri belə öz süzgəcimizdən keçirməkdir. Çox
      vaxt etdiyimiz bəzi hərəkətlər və istifadə etdiyimiz sözlər şüuraltımızdan
      gəlib vərdiş kimi ortaya çıxır. İlk etməli olduğumuz şey bizi biz edən
      vərdişlərə nəzarət etmək və yaxşı ilə pis vərdişləri ayırd etməyi
      öyrənməkdir. Bu, yaşadığımız mühitdən bizə istəmədən yüklənən vərdişlərdən
      və düşüncələrdən qurtulmağa kömək edəcək.
    </p>

    <p>
      Ətrafımızda bizi təsir edən ən güclü amillərdən biri də başqalarının bizi
      mühakimə etməsidir və bu, yaxınlarımız tərəfindən edildikdə daha da
      təsirli olur. Burada əsas məqam, ətrafınızdakı insanları olduğu kimi qəbul
      etmək və onların düşüncələrini dəyişdirməyə çalışmamaqdır. Hər kəsin öz
      düşüncə və həyat tərzi var və heç kimi öz fikirlərimizi qəbul etməyə
      məcbur etməməliyik. Fəzilətli insan, başqalarına öz davranışları və
      düşüncə tərzi ilə nümunə olmalıdır; qoy insanlar sənin hərəkətlərinə və
      işlərinə baxaraq doğru yolu özləri tapsınlar. Bu, başqalarına aşılanmaq
      istənən ideyalardan daha təsirli və səmimi bir təbliğat üsuludur. Özünü
      başqaları ilə müqayisə etməmək və yalnız müəyyən etdiyin yolda irəliləmək
      vacibdir. Bir gün insanlar sənin bu davranışlarını və hərəkətlərini
      dəyərləndirəcək, çünki bu, onların doğru yolu tapmasına və düzgün mühakimə
      qabiliyyəti qazanmasına kömək edəcək. Qoyduğun prinsiplərə və inanclara
      xəyanət etmə. Beləliklə, doğru ədalət və müdriklik daim səninlə olacaq.
    </p>
  </body>
</html>
