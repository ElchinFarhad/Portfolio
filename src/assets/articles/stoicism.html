<!DOCTYPE html>
<html lang="az">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Stoicism</title>
    <br />
  </head>
  <body>
    <p>
      Bu qeydləri özüm üçün 24 Sentyabr 2024-cü ildə yazmağa başlamağa qərar
      verdim. Uzun müddətdir bu haqda düşünürdüm, sadəcə tənbəlliyimi aşmaq və
      fikirlərimi toplamaq üçün bir an tapmağa ehtiyacım var idi. Ümid edirəm
      ki, min illərdir böyük yazıçılar və düşünürlər tərəfindən sınanmış bu
      metod – düşüncələri yazıya çevirmək – mənə daha yaxşı və fəzilətli bir
      insan olmağa kömək edəcək. İlk növbədə, həyatımda baş verənləri mühakimə
      və analiz etmə bacarığını mənə qazandıran qardaşıma təşəkkür etmək
      istəyirəm. Həmçinin, məndən yüzlərlə və minlərlə il əvvəl yaşamış və indi
      də yaşayan əsərlərini oxuduğum bütün yazarlara minnətdarlığımı bildirirəm.
    </p>

    <p>
      Bu ilk və bundan sonrakı bütün yazılarımı yalnız inandığım və izlədiyim
      ideyaları və prinsipləri bir daha özümə xatırlatmaq və doğru yoldan
      sapmamaq üçün yazıram. Bu gün insan xarakterinin və düşüncələrinin
      ətrafındakı insanlardan və hadisələrdən necə təsirləndiyini və
      formalaşdığını anladım. Yeni doğulan insan beyni yoğrulmamış gil kimidir
      və əgər o, bacarıqlı və düzgün dulusçunun əlinə düşməzsə, yararsız və
      hətta təhlükəli bir alətə çevrilə bilər. Təəssüf ki, bəzən müəyyən bir
      yaşa qədər öz "dulusçumuzu" seçmək şansımız olmur. Lakin insan qərar
      verməyə başladığı andan etibarən, nə qədər çətin olsa da, özünü yenidən
      formalaşdırmağı bacarmalıdır. Bunun üçün ilk addım, hərəkətlərimizi və
      davranışlarımızı analiz etmək və gündəlik istifadə etdiyimiz sözləri belə
      öz süzgəcimizdən keçirməkdir. Çox vaxt etdiyimiz bəzi hərəkətlər və
      işlətdiyimiz sözlər şüuraltımızdan gəlib vərdiş kimi ortaya çıxır. İlk
      etməli olduğumuz şey bizi biz edən vərdişlərimizə nəzarət etmək və yaxşı
      ilə pis vərdişləri ayırd etməyi öyrənməkdir. Bu, yaşadığımız mühitdən bizə
      istəmədən yüklənən vərdişlərdən və düşüncələrdən qurtulmağa kömək edəcək.
    </p>

    <p>
      Ətrafımızdakı bizi təsir edən əsas amillərdən biri də başqalarının bizi
      mühakimə etməsidir və bu, yaxınlarımız tərəfindən edildikdə xüsusilə
      təsirli olur. Burada əsas məsələ ətrafınızdakı insanları olduğu kimi qəbul
      etmək və onların düşüncələrini dəyişdirməyə çalışmamaqdır. Ümumiyyətlə,
      heç kimi öz düşüncələrinizi qəbul etməyə məcbur etməməlisiniz. Fəzilətli
      bir insan başqalarına həyat tərzi və düşüncələri ilə nümunə olmalıdır; qoy
      insanlar sənin gördüyün işlərə baxaraq doğru yolun bu olduğunu anlasınlar.
      Bu, başqalarına yeritmək istədiyin ideyalardan daha təsirli və düzgün
      təbliğat yoludur. Ona görə də heç vaxt özünü başqaları ilə müqayisə etmə;
      sadəcə özün üçün müəyyən etdiyin yolda irəlilə. Bir gün insanlar sənin bu
      davranışlarına və hərəkətlərinə görə təşəkkür edəcəklər, çünki bu, onlara
      doğru yolu tapmaqda və doğru mühakimə bacarığını qazanmaqda kömək edəcək.
      Qoyduğun qaydalara və inanclara xəyanət etmə. Beləliklə, ədalət və
      müdriklik həmişə səninlə olacaq.
    </p>
  </body>
</html>
